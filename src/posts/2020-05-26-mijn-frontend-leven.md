---
title: Mijn Front-end leven, een evaluatie (2020)
tags: 
    - front-end
    - leren
    - ontwikkeling
    - post
---


Afgelopen 6 jaar was ik aan het werk als Front-end ontwikkelaar. Om precies te zijn vanaf 14 april 2014. Een belangrijke dag voor mij. Ik had sinds 1 maart een uitkering en was de maanden er voor 
hard aan het werk geweest om mijzelf om te scholen tot Front-end ontwikkelaar. En nu was ik echt Front-end ontwikkelaar. 
Bij Zorgweb zagen ze het zitten met mij, er waren wel wat bedenkingen. Ik had geen opleiding als Front-end ontwikkelaar, ik was leraar in het speciaal onderwijs geweest, en was 'al' 40 (ik was het oudje van Zorgweb :-)). Zeker in de webwereld al iemand op leeftijd.
Maar ze durfden de gok aan. Daar ben ik ze dankbaar voor. Hierdoor heb ik in ieder geval 6 jaar van mijn werkende leeftijd dat kunnen doen wat ik al jaren geleden had gewild. Iets met computers. 
Iets waarvoor ik de HEAO in Groningen ooit was gestart, maar uiteindelijk niet had afgemaakt.

Ik sta op het moment weer op een splitsing, daarom ook deze evaluatie. Per 1 juli zoek ik een nieuwe uitdaging. Mijn functie komt te vervallen. Iets wat ik jammer vind, want ik had zekerheid en ik hoopte nog verder Vuejs te leren. 
Maar ik zie het ook als mogelijkheid een nieuwe uitdagingen aan te gaan. En daar was ik ook aan toe. Soms maak je zelf die keuze en soms wordt die voor je gemaakt.

Als je het hebt over ontwikkelen en nieuwe dingen leren ben je bij Front-end aan het goede adres. Afgelopen jaren ben ik constant bezig geweest mijzelf te blijven ontwikkelen en zorgen dat ik op de hoogte was van de laatste trends.
Hiervoor bezocht ik meetups, conferenties, workshops en las ik veel artikelen, nieuwsbrieven en boeken. Ik moest inhalen wat anderen al wisten en zorgen dat ik op de hoogte was van de laatste ontwikkelingen. 
Ik vond het heerlijk. Soms besteedde ik wel een paar uur per week om Front-end nieuws te lezen. 

In de loop der jaren ben ik sterk verbeterd in het toepassen van HTML en CSS, maar juist ook in JavaScript en heb ik leren programmeren. Verschillende tools zoals GIT, Sketch, PhotoShop heb ik onder de knie gekregen. 
Maar ook het toegankelijk bouwen van websites heb ik toegepast en ben ik in verbeterd. Al met al heb ik een betere kijk gekregen in de webwereld en de wereld van software ontwikkeling.
Ik heb gewerkt in een Scrum team, ben in aanraking gekomen met OTAP, de watervalmethode, met termen als Agile en Lean. 

In de loop der jaren heb ik fijne en bijzondere mensen ontmoet. De front-end community is een wereld van laten zien wat je weet, het beter weten en vooral anderen helpen. 
Het is een fijne community. 

Zoals je kan lezen schrijf ik in de verleden tijd, alsof het niet meer gaat komen. En tja, dat weet ik nu nog niet zeker. Wat ik wel weet is dat ik het werken met mensen heb gemist de afgelopen jaren. 
Ik ben een empatisch mens en deze kwaliteit kon ik als Front-end onwtikkelaar hier niet kwijt. 

Afgelopen tijd de laatste 6 jaar geevalueerd en gekeken wat ik graag wil. Het liefste wil ik werken met mensen en computers (webontwikkeling). Wil ik graag mensen helpen, blij maken, coachen, informeren en wil ik graag processen optimaliseren. Een plek waar ik mij kan ontwikkelen en niet alleen in front-end/software technieken, maar ook mijn intermenselijke skills.

Ik ben benieuwd naar waar ik mij de komende tijd heen beweeg.