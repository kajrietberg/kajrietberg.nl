---
title: Waar ik sta als front-end ontwikkelaar (2018)
tags: 
    - personal
    - post
---

<p class="lead">Afgelopen jaar stond ik op een kruising. En ik weet nu dat ik rechtdoor wil. Verder gaan met front-end technieken en een betere front-end ontwikkelaar worden. Dat betekent geleerde technieken nog beter leren toepassen, nieuwe technieken leren en de wereld achter front-end, zoals standaarden en webbrowsers, beter leren begrijpen. Af en toe zat ik te twijfelen, wil ik hier mee verder en hoe dan, sla ik links of rechtsaf. Ik merkte dat ik buiten mijn werk meer dingen ging oppakken. Werk werd te eentonig. Ik zocht uitdaging en ging dit zoeken op een andere plek.</p>

## Wat heb ik geleerd?
Afgelopen jaar heb ik geleerd dat het belangrijk is om verder te leren en niet te blijven hangen. En dat je niet van baan hoeft te wisselen om weer nieuwe technieken te leren. Maak het bespreekbaar en dan kan je met je werkgever kijken wat er mogelijk is.

Afgelopen jaar mij o.a. beziggehouden met [Responsive afbeeldingen](http://www.kajrietberg.nl/2017/12/responsive-afbeeldingen.html) en [Wat design is](http://www.kajrietberg.nl/2017/01/wat-is-design.html). Afgelopen jaar gestart met de theorie van JavaScript; waar komt het vandaan, waaruit bestaat het, wat is ECMAScript, etc. Erg interessant om te weten en ook belangrijk om mijn begrip van wat JS doet te vergroten.

## Wat vind ik van front-end?
Het blijft een intrigerend vakgebied. Er zijn zoveel ontwikkelingen, te veel om te volgen. Specialiseren in een aantal technieken wordt steeds belangrijker. Je kan niet alles even goed en overal evenveel kennis van hebben.

De ontwikkelingen op het gebied van CSS vind ik bijzonder. CSS is een taal waarmee je kan beschrijven hoe iets er uit moet zien. Ik vind het vrij makkelijk werken. Maar merk wel dat als een site of applicatie meer onderdelen bevat en daardoor meer CSS het lastig is om een goede architectuur neer te zetten. Dit blijft een mooie en leuke uitdaging.

## Hoe nu verder?
Nieuwe technieken die ik voor komend jaar op het programma heb staan is JavaScript in samenhang met data-visualisaties en animeren. In eerdere berichten lees je ook steeds dat ik JavaScript wil leren. Maar het was nog niet echt gelukt. Het lastige was dat ik er geen praktische opdrachten voor had binnen mijn werkzaamheden. Dat is nu gelukkig wel zo. Komend jaar ga ik 2 dashboards bouwen waarbij ik data uit een JSON bestand moet halen, berekeningen mee ga maken en weer in het dashboard toevoeg. Hiervoor ga ik JS gebruiken.
Daarnaast ga ik het logo van Zorgweb animeren. 

Bovenstaande doelen heb ik als jaardoelen en heb ik opgesplitst in kwartaal doelen en die weer in week doelen. Om mijn doelen te behalen word ik gesteund door Tanja de Bie van [I have so many ideas](http://ihavesomanyideas.com/). Ze is mijn cheerleader die positieve energie gaat geven om hier mee aan de slag te gaan. Ze gaat er samen met mij voor zorgen dat ik niet te veel wil en op koers blijf.
Aan mezelf merk ik dat het doel JavaScript leren erg belangrijk is. Ik wil het heel graag. Ik wil dat magische gevoel hebben websites te kunnen manipuleren met JS. Dit vind ik ook heel eng. Het roept ook vragen op: want kan ik het wel leren, kan ik wel analytisch genoeg denken. En daarnaast ben ik ook bang dat de magie van wat JS allemaal kan af gaat. Ik zal het leren begrijpen en langzaam aan zal de uitdaging wegebben en waar ga ik daarna opzoek en waar blijft die magie dan.

De webbrowser blijft mij boeien, wat er allemaal mee kan is ongelooflijk. Hoe ik mij hiermee ga bezighouden weet ik nog niet precies. Ik zit te denken om me bezig te houden voor [Webcompat](https://webcompat.com/).

Komend jaar ga ik mij specialiseren in Data-visualisatie en Animatie met HTML, CSS en JS. Ik ga meer tijd besteden aan front-end. Volgens mij gaat dit een top jaar worden.